---
layout: post
title: "INCONTRO ANNUALE DISNEY - RICCIONE 12 E 13 LUGLIO 2018 "
date: 2018-07-13
author: Carloalberto Rigo
tags:
  - Disney
  - report
category: blog
blog: true
---

Anche quest’anno la Disney Italia ha deciso di organizzare un meeting durante il quale presentare a tutti i suoi licenziatari italiani i propri personaggi di maggior successo sui quali la compagnia punta per il biennio 2018-2020.

1. Innanzitutto si parte con il _reboot_ di un grande classico amato da tutti: TOPOLINO. Il simpatico topo alter ego dello stesso _Walt Disney_ compie 90 anni e la casa americana punta tutto su di lui per veicolare i valori Disney alle vecchie guardie e alle nuove generazioni di bambini. Alla presentazione partecipa uno dei più grandi fumettisti italiani di sempre: Giorgio Cavazzano, il quale illustra l’evoluzione del personaggio, la sua duttilità (da investigatore dell’occulto nel mondo di Xfiles ad alter ego dantesco nella rivisitazione Disney della Divina Commedia), nonché il netto cambio di tratto nella sua rappresentazione. Un personaggio poliedrico ed in continua evoluzione, nonostante i suoi novant’anni!

2. Ralph Spacca Internet è il secondo personaggio dell’anno. Il film è in uscita in tutte le sale cinematografiche italiane il giorno 22 novembre 2018. Vanellope ed i suoi imprevedibili glitch sono i protagonisti di una simpaticissima gag con l’intero universo delle Principesse Disney. Forse dovremmo aspettarci che anche Vanellope ben presto si aggiunga alle sue compagne e vada ad infoltire la già nutrita schiera delle principesse?

3. Vaiana, direttamente dal Blockbuster Oceania (in lingua originale il suo nome sarebbe Moana, ma è più che evidente l’impossibilità di chiamarla così nel Belpaese. Vi immaginate infatti una bambina che su google cerca Moana e… non trova proprio i riferimenti ad una principessa Disney) sarà la dodicesima Principessa Disney, nomina alla quale seguirà il rilancio della fortunata campagna “Sogna in grande, Principessa!”, con la quale Disney vuole educare genitori e figlie a puntare tutto suoi sogni, _because only the Sky is the limit_.

4. Aladdin, pronunciato proprio così Alàddin (con una grande enfasi sulla doppia D), cosa che ho scoperto solo oggi, dato che nonostante sia uno dei miei cartoni preferiti di sempre, io l’ho sempre pronunciato Aladin. È stato girato un live movie. Il cast è stellare: dal regista Guy Ritchie (Lock and Stock pazzi scatenati, uno dei miei film preferiti di tutti i tempi) al sempre verde Will Smith (mamma mia il Principe!, che per l’occasione interpreterà il Genio della Lampada). È stata ricreata sul set la città di Agraba ed è tutto un saltare da un tetto di una casa ad un’altro al ritmo delle indimenticabili melodie Disney (Il mondo è mio cit.). Dovremmo aspettare il 2019 per vederlo nelle sale italiane.

5. Arriviamo ad un film iper atteso dal sottoscritto (vista la mia attuale condizione di padre di due bellissimi gemellini, Lorenzo e Nicolò _in my house_). La storia sembra proprio quella di un padre moderno. Helen è reclamata a gran voce dal mondo nella sua veste di eroina e non può occuparsi, visti i tanti impegni della crescita del piccolo Jack Jack. Ecco che allora Bob, Mr. Incredible, dovrà occuparsi di tutto, dalle faccende di casa, all’allattamento, finendo per leggere storie ai tre figli prima della nanna e del suo meritato riposo. Tutto cambia però quando Bob scopre che non solo Jack Jack è dotato di super poteri al pari degli altri membri della famiglia degli Incredibili ma che il piccoletto ne ha molti di più sia di lui che dei suoi fratelli.
Dovrà quindi chiedere aiuto ad Edna perché prepari una tutina da supereroe anche per lui.
Imperdibile per tutti i neopadri, dato che la parola d’ordine è che siamo noi i veri eroi del nuovo millennio.

6. L’ho tenuto per ultimo ma so che per tutti voi è il cartoon Disney più atteso: Forze 2. Tornano le sorelle Elsa e Anna, in una storia più introspettiva sulle origini dei loro poteri. Le musiche sono sempre stellari (il solito pluripremiato duo Lopez and Lopez) e l’atmosfera del Regno di Ghiaccio è rimasta intatta. E poi c’è sempre il mitico Olaf (speriamo non si sciolga al caldo!) che da solo con i suoi sketch vale il prezzo del biglietto. Anche qui ci sarà da aspettare per l’uscita al cinema: la data infatti dicembre 2019. 