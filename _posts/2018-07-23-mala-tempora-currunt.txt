---
layout: post
title: Mala tempora currunt
date: 2018-07-24
author: The Evil Lawyer
tags:
- narrativa
category: blog
blog: true
---

**Prima regola del buon avvocato**: non abboccare, mai,  alle provocazioni dei colleghi.

**Seconda regola**: quando un cane abbaia, non ha argomentazioni giuridiche da far valere.
Le sue pretese sono artefatte, mirano a creare paure nel nostro cliente, ma a conti fatti valgono meno di zero. 
Quindi, di fatto, *mai dare corda ai cani rabbiosi*.
Il segreto consiste nel liquidarli con stile.
Che provino ad azzannarci. Fino ad allora si tratta solo di latrati al vento, di cani tenuti al guinzaglio dai loro padroni.

Il problema è che molti colleghi, ammaliati da facili guadagni, ci sguazzano quando i clienti si presentano presso i loro studi, impauriti e bagnati più di pulcini colpiti da acquazzoni estivi.

Questi clienti sono prede facili, in quanto si prestano ad essere manipolati.

Bastano poche nostre parole ad insinuare in loro le paure più ataviche.

*sig. Rossi sarebbe il caso che mi incaricasse di predisporre una lettera di riscontro al collega, in modo che possa dettagliare, per filo e per segno, la posizione della società Alfa, in subordine, potrebbe essere una soluzione accettabile approntare, sin da subito, una soluzione conciliativa con la ditta Beta, onde evitare di affrontare l'agone giudiziario, in quanto questo è per sua natura imprevedibile nonché pieno di insidie, anche se non mi sento di escludere che sarà questa la fine della vicenda che la coinvolge*

Il sig. Rossi del caso (perché un po' tutti, dentro, siamo dei perfetti sig.ri Rossi, nel nostro qualunquismo multiforme, minacciato dal collega dei peggiori mali, vedrà in noi la sua unica ancora di salvezza, scoglio in cui approdare quando la nave è vittima del mare in burrasca.

Il Rossi, in qualità di capitano di vascello, identificherà nella strenua difesa della sua imbarcazione, l'unica soluzione accettabile, non comprendendo come la sua nave in realtà al tempo del ricevimento della famosa *lettera di intervento* si trovi ancora a navigare in *fresche, chiare e dolci acque.*

Sarà proprio con la firma del mandato professionale che imboccherà la rotta del maltempo.

Un amico e collega, un tempo amava ripetere, in Italia la migliore strategia attuabile è dare un calcio in avanti alla palla, rispedendola nella metà campo avversaria.

Nessun tentennamento. Nessun appiglio. Solo una lucida fermezza di intenti.

Quel che sarà lo si valuterà a tempo debito.

 


