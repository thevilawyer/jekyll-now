---
layout: post
title: Tenacia
date: 2018-08-03
author: The Evil Lawyer
tags:
  - massime
  - storie
category: blog
blog: true
---

La parola tenacia mi fa venire in mente una conchiglia.

Una conchiglia che si aggrappa agli scogli durante una forte mareggiata estiva.

Una di quelle occasioni dove la forza della natura è così violenta che l'unica soluzione accettabile sembrerebbe quella di mollare, di lasciare andare tutto ed abbandonarsi al movimento delle onde del mare.

La conchiglia invece non lascia la presa, si attacca agli scogli, con una forza tale che tutta la sua vita sembra dipendere da quello stesso attaccamento.

La conchiglia, nella mia mente, rappresenta la tenacia.

Possono passare ore, possono passare giorni, mesi o anni, ma la conchiglia rimane lì, ferma, immobile ad affrontare anche il mare più grosso, la tempesta più spaventosa, lì, inattaccabile e fiera.

Che il mare si plachi, che le stagioni mutino, che il caldo lasci il posto al freddo di ghiaccio, lei resiste, sola contro tutto e tutti.

I genitori dei gemelli devono essere come quella conchiglia.

Non devono mollare.

Mai.

Devono essere tenaci.

Ci saranno notti insonni, lunghe veglie accompagnate da pianti isterici, piccoli e grandi segni di isteria, ma loro dovranno trovare la forza dentro se stessi e tenacemente insistere per la propria strada.

Si dice che Roma non fu costruita in un giorno, come si dice anche che per godere della pace bisogna prepararsi alla guerra.

L'insegnamento di oggi è che bisogna prepararsi ad affrontare giorni bui per conquistare la luce anche se il tunnel, una volta imboccato, sembra essere insopportabile ed interminabile. 

La vita è un sentiero di montagna, pieno di insidie e fatiche, ma è proprio grazie alla consapevolezza di queste, di avercela fatta nonostante tutto e tutti, che ci possiamo godere l'immenso una volta raggiunta la cima.


